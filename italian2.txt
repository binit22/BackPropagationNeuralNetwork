È diffusa come lingua materna e ufficiale nei Paesi Bassi e nel Belgio (insieme al francese e al tedesco), dove è ufficiale nelle Fiandre e nella Regione di Bruxelles-Capitale (quest'ultima ufficialmente bilingue, sebbene per francofona); è improprio, anche se di uso corrente, parlare di "lingua fiamminga". Fuori dall'Europa l'olandese costituisce la lingua ufficiale dello stato sudamericano del Suriname (ex colonia dei Paesi Bassi), dove negli ultimi decenni si è evoluta da lingua seconda a lingua principale degli abitanti. È inoltre ufficiale, e parlata in questo caso come lingua seconda, nei territori caraibici del Regno dei Paesi Bassi: Aruba e Curaçao dove la lingua materna è il papiamento e Sint Maarten dove la lingua materna è l'inglese. È da ricordare che la lingua afrikaans, parlata in Sudafrica e in Namibia (sia come lingua materna da parte della popolazione di origine boera e dalla maggioranza di quella di origine mista, sia, come lingua seconda, da larga parte della popolazione sudafricana), è una derivazione diretta dell'olandese del Seicento, da cui si è evoluto parallelamente in modo autonomo. Le sue particolarità grammaticali (mancanza quasi totale di coniugazioni del verbo e dell'imperfetto, negazione doppia, un solo genere grammaticale) e lessicali (l'introduzione di un discreto numero di parole derivanti da dialetti africani) ne hanno fatta una lingua a sé stante, ma l'apprendimento fluente dell'olandese è molto semplice per un locutore di afrikaans e le due lingue presentano un buon grado di mutua intelligibilità. Questa lingua è comunemente nota in lingua italiana, già a partire dal Seicento, come olandese. Questa definizione, così come nella sua traduzione in molte lingue indoeuropee, è dovuta dal predominio commerciale e culturale sul resto dei Paesi Bassi della regione costituita dalle due attuali province che formano l'Olanda. In precedenza gli italiani si riferivano spesso a questa lingua denominandola fiammingo, a causa del più antico prevalere della cosiddetta Fiandra Belga, situata nella metà settentrionale del Belgio e opposta alla Vallonia di lingua francese, che costituisce invece la metà meridionale. La capitale Bruxelles, geograficamente situata nelle Fiandre, è invece un'isola ufficialmente bilingue francese/olandese, sebbene a larga maggioranza francofona. Per quanto olandese sia il termine italiano più comunemente usato per indicarla, questo può dar luogo ad ambiguità interpretative. Secondo una parte di fonti, con olandese (nome nativo: Hollands) si identifica il solo il dialetto olandese, parlato ovvero nella regione geografica dell'Olanda; invece secondo altre fonti è semplicemente un sinonimo di nederlandese riflettendo il fatto che il linguaggio standard (Algemeen Beschaafd Nederlands) è ampiamente basato sul dialetto olandese